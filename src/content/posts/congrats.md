---
thumbnail: /images/IMG_2741-1024x683.webp
title: เมื่อจบ ม.ปลาย แบบงงๆ
posted: 2022-04-02T17:00:00.000Z
---

ตอนนี้ผมก็ยังนั่งงงอยู่ว่า ผมจบแล้วจริงหรอ? ที่งงก็เพราะช่วงสองปีก่อน เป็นช่วงที่โควิดเริ่มระบาดจนถึงตอนนี้ ทำให้ต้องหยุดแล้วเรียนออนไลน์ แล้วก็จบแบบออนไลน์จริงๆ ปีนี้ไม่มีปัจฉิม(แต่มีเป็นปัจฉิมออนไลน์ แต่ก็…งั้นแหละ) ทำให้ชีวิต ม.ปลายผมได้เรียนแบบเต็มๆแค่ตอน ม.4 ส่วน ม.5 ก็ยังได้ออนไลน์แต่น้อย ส่วน ม.6 เปิดเทอมแรกได้ไม่ถึงครึ่งเดือนก็ออนไลน์ยาวจนจบเทอมหนึ่ง ส่วนเทอมสองได้ออนไซต์แบบคู่คี่(สลับกันมาเรียนทีละครึ่งห้อง) คิดวันรวมๆดูแล้วก็ไม่ถึงเดือนอีกเช่นเคยต้องออนไลน์ต่อ เอาเป็นว่าตอนนี้ผมเรียนจบม.ปลาย แล้ว ก็อยากจะมาสรุปชีวิต ม.ปลาย ตลอดสามปี ซึ่งเป็นช่วงเวลาที่ผ่านไปเร็วมากๆ

## ช่วงชีวิตม.ปลาย

ใครๆก็บอกว่าชีวิตม.ปลาย เป็นช่วงเวลาที่มีความสุขที่สุด เพราะเราได้ใช้ชีวิตอยู่กับเพื่อนทั้งวัน ได้ทำงานร่วมกัน ได้เรียนด้วยกัน มันได้ทำอะไรหลายๆอย่างด้วยกัน ผ่านอุปสรรค์มากมายในการทำงานต่างๆ แต่น่าเสียดายที่ปีพวกผมไม่ได้เป็นอย่างนั้น เพราะเราได้อยู่ด้วยกันจริงๆก็แค่ปีเดียวเอง หลังจากนั้นก็แทบไม่ได้ทำกิจกรรมอะไรร่วมกันเลย เลยทำให้ผมไม่ค่อยสนิทหรือรู้จักกับใครมากเท่าไหร่ อีกอย่างผมเพิ่งมาเรียนโรงเรียนนี้ตอนม.ปลาย เลยแทบไม่รู้จักใครเลยนอกจากเพื่อนในห้อง แต่ก็รู้สึกดีที่เพื่อนๆที่สนิทหรือรู้จักน่ารักกันทั้งนั้น แต่ถึงแม้ออนไลน์ก็ไม่เหงาสักเท่าไหร่เพราะก็ยังเล่นเกมกับเพื่อนๆ

![](/images/IMG_2741-1024x683.webp)

ภาพทัศนศึกษาเมื่อตอนม.4 (หลังจากนั้นก็ไม่มีทัศนศึกษาอีกเลย)

## เข้าห้องปกครองครั้งแรก

เรื่องมีอยู่ว่าทุกปีที่โรงเรียนจะมีการเลือกตั้งประธานนักเรียนทุกปี เพื่อนเลยทำโปสเตอร์ล้อเรียน ง่ายๆคือทำเอาขำแต่…เหมือนผู้ใหญ่เขาไม่ขำด้วย วันต่อมาช่วงทำกิจกรรมหน้าเสาธงครูท่านนึงเดินมาถามเพื่อนห้องนึงพร้อมกับเปิดรูป ว่ารู้จักเพื่อนในรูปไหม ในตอนนั้นคนในห้องรู้ตัวกันแล้วก็แตกตื่นกันเล็กน้อย ส่วนผมก็นั่งคิดในใจว่า “กูจะโดนอะไรไหมวะ” ครูท่านนั้นเลยเดินมาห้องผมแล้วบอกเพื่อนว่าให้ไปพบครูที่ห้องกิจการนักเรียน(ห้องปกครอง) หลังจากเลิกแถวเข้าห้องเรียนแล้วพวกผมก็ยังไม่ได้ไปเพราะยังเรียนไม่หมดคาบจำได้ว่าวันนั้นเรียนวิทยาศาสตร์ชีวภาพ ซึ่งพวกผมได้ขอครูออกไปแล้วแต่ครูก็บอกให้เรียนจบคาบก่อนค่อยไป ในขณะที่กำลังเรียนอยู่ ก็มีกลุ่มนักเรียนที่เรียกว่า อส. มาที่ห้องแล้วประกาศรายชื่อ นาย…. ,นาย… และนาย… ให้ไปพบครูที่ห้องวิชาการตอนนี้ ครูประจำวิชาเลยต้องให้ไปตอนนั้น ซึ่งเรียกไปพบก็ไม่มีอะไรมาก แค่ถามว่าทำทำไม แล้วก็ให้ลบโพสต์ออก จากเหตุการณ์นี้ทำให้ผมรู้เลยว่า แอร์ห้องปกครองไม่ได้เย็นอย่างที่คิด

![](/images/217074526_1859124700932780_7465075406618218657_n-1024x768.webp)

## เติบโตไปอีกขั้นนึง

ทั้งความคิด ลักษณะนิสัยของผมเปลี่ยนไปแทบจะหน้ามือเป็นหลังมือเมื่อเทียบกับช่วง ม.ต้น จากที่ไม่มั่นใจในตัวเองไม่กล้าคิดกล้าทำอะไรใหม่ๆ ก็ได้ลองทำ ได้เป็นตัวของตัวเอง ได้เปิดใจอ่านหนังสือจากที่ไม่เคยอ่ายจนติดหนังสือจนซื้อหนังสือมาดองแต่ยังไม่มีเวลาอ่าน ได้เขียนบันทึกไดอารี่ทุกวันเพื่อนทบทวนตัวเอง ได้รับบทเป็นวิทยาการสอน WordPressพื้นฐานแบบออนไลน์ครั้งแรก สิ่งที่ผมคิดว่าเป็นความสำเร็จและรู้สึกเติบโตคือการทำรายได้จากการทำเว็บไซต์ ผมพอมีพื้นฐานการทำเว็บไซต์ตั้งแต่ ม.ต้น แต่หลังๆก็ไม่ได้สนใจ จนได้มาพบกับ WordPress และได้เรียนรู้จาก อาจารย์เม่น จนเชี่ยวชาญในระดับนึงก็ได้รับงานเว็บเล็กๆเว็บนึงและนั่นและได้รายได้จากการทำเว็บเป็นครั้งแรกถึงจะเป็นจำนวนเงินไม่มากแต่ผมรู้สึกมันคุ้มค่ามากๆกับประสบการณ์ที่ได้ เพราะต้องทำตามโจทย์ที่ลูกค้าต้องการ หรือเป็นโจทย์ที่เราอยากทำให้ลูกค้า ซึ่งโจทย์พวกนี้มันพัฒนาตัวสกิลผมได้มาก แต่รับทำเว็บผมทำได้แค่ช่วงปิดเทอมเท่านั้นเพราะต้องใช้เวลากับมันพอสมควร
